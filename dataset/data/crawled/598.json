{
  "url": "https://uoc.edu/portal/ca/universitat/coneix/actes-institucionals/honoris-causa/wendy-hall/curriculum/index.html",
  "content": "Honoris causa Wendy Hall Biografia Doctora en Matemàtiques, actualment és catedràtica en Ciència Computacional, vicerectora adjunta de Compromís Internacional de la Universitat de Southampton, directora executiva del Web Science Institute i directora gerent del Web Science Trust. A més, ocupa el càrrec d'experta en intel·ligència artificial al comitè d'experts que assessora i lidera l'ecosistema d'intel·ligència artificial del Govern del Regne Unit. És presidenta de l'Ada Lovelace Institute i una de les especialistes en computació més importants del món, coneguda internacionalment com a experta eminent del desenvolupament de la ciència del web i una de les primeres científiques informàtiques que va investigar les tecnologies multimèdia i hipermèdia abans de l'existència del web. Activista en la defensa de la igualtat de gènere en la ciència i la tecnologia, Hall és una de les promotores de la creació del British Computer Society Women's Forum, una de les múltiples iniciatives que ha impulsat per sensibilitzar sobre el paper de les dones en l'àmbit de la informàtica. Dama de l'Orde de l'Imperi Britànic ( Dame Commander of the Order of the British Empire ) i valorada com una de les cent dones més poderoses del Regne Unit per la BBC, Wendy Hall ha estat guardonada amb títols honorífics de diverses universitats, com ara el University College de Londres (2014), la Universitat de Birmingham (2012) o la Universitat de Glasgow (2009)."
}