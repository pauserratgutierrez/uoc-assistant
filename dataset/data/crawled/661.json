{
  "url": "https://uoc.edu/portal/ca/servei-linguistic/criteris/lexic/index.html",
  "content": "Criteris lingüístics Lèxic Tractament d'anglicismes en català Anglicismes més habituals En el lèxic, incloent-hi expressions i maneres de dir, s'ha de respectar la llengua en què es parla o s'escriu, sense recórrer a models forasters, de manera que s'aconsegueixi una comunicació precisa i clara, evitant de caure en l'empobriment lèxic i perdre l'esperit propi de la llengua, substituït pel d'altres llengües. Tractament d'anglicismes en català Anglicismes més habituals Precisió i claredat Naturalitat i genuïnitat Calcs i estrangerismes Precisió i claredat S'ha de buscar la precisió i la claredat , que vol dir fer servir el mot correcte, precís i adequat en un context determinat. També vol dir fugir de mots que, per moda o la raó que sigui, en un moment determinat s'estenen i s'empren amb sentits o matisos que pertanyen a altres. La majoria d'aquests estudiants van començar els estudis el curs 1995-96, encara que n'hi ha alguns que van començar el curs següent , el 1996-97 [i no pas posterior ]. S'entén com a potenciador de l'individu i del seu sentit de pertinença a la comunitat [i no pas pertanyença ]. Els estudiants que hagin aprovat el conjunt d'assignatures establert obtindran el certificat corresponent [i no pas hagin assolit ]. Aquests recursos us poden ser útils, tant per a la docència com per a la vostra pròpia formació [i no pas a nivell de ]. En aquest apartat incorporarem els objectius descrits i les explicacions, si us sembla que hi escauen , sobre la concreció dels objectius [i no pas s'escauen ]. Us explicarem quins passos heu de fer [i no pas quines passes ]. Inclou un tauler d'anuncis [i no pas taulell ]. En una videoconferència múltiple cal gestionar les comunicacions perquè a cada moment es vegi i se senti qui parla [i no pas s'escolti ]. Aquests són els objectius que es volen assolir amb aquesta assignatura [i no pas pretenen , perquè pretendre és tenir una pretensió i no simplement voler]. Amb aquest taller podeu saber quines són les fonts d'informació útils [i no pas conèixer ]. La Laura Grau no s'hi pot posar , està reunida [i no pas ficar ]. + Torna al començament Naturalitat i genuïnitat S'ha de triar la paraula o l'expressió més natural i habitual en un català genuí , per aconseguir un llenguatge planer i no artificiós, però sempre tenint en compte el context. Si tingués prou energia i temps , ho engegaria [millor que no pas energia i temps suficient ]. Un cop acabat el curs, l'estudiant obté un diploma [millor que no pas finalitzat ]. Els centres de suport de la UOC acosten la universitat a la realitat social de les comarques [millor que no pas apropen ]. El pagament es farà efectiu per transferència bancària [millor que a través de , perquè sovint és més planer fer servir preposicions simples]. Si tingués prou energia i temps , ho engegaria [millor que energia i temps suficient ]. Els centres de suport de la UOC acosten la universitat a la realitat social de les comarques [millor que apropen ]. ... incorporarem els objectius i les explicacions, si us sembla [o trobeu , o considereu ] que hi escauen, sobre aquest tema [millor que creieu , perquè creure expressa més creença que no pas opinió i prou]. Han posat en funcionament una empresa amb la intenció de crear [o elaborar ] eines, materials i cursos d'actualització [millor que desenvolupar , perquè l'abús del verb desenvolupar n'elimina d'altres de més habituals, igual com passa amb el substantiu desenvolupament ]. Us hi podeu subscriure gratuïtament [millor que de forma gratuïta ]. + Torna al començament Calcs i estrangerismes S'han d' evitar calcs de mots, expressions i construccions d'altres llengües si el català ja té la forma equivalent. Això val per al mot que en substitueix un altre (estrangerisme formal: solapar per encavalcar ; abstract per resum ) i per als canvis de significat en paraules pròpies per influència d'una altra llengua (estrangerisme semàntic: evidències per proves ; assecar per eixugar ). Només falta pitjar una tecla [i no pas donar-li a ]. Van fent el sord als crítics que recorden que aquest país no és plenament democràtic [i no pas oïdes sordes ]. La tempesta que descarregava a Vilobí va deixar caure uns quaranta litres per metre quadrat en menys d' un quart [i no pas un quart d'hora ]. Visitaran el museu amb el guiatge de [o guiats per ] persones expertes en art [i no pas de la mà de , perquè de la mà de no és expressió catalana, ni en sentit propi ni figurat]. És necessari solucionar aquest problema [i no pas subsanar ni solventar ]. Només es pot fer així perquè no hi hagi encavalcaments [o encavallaments ] de tasques [i no pas solapaments ]. Els patrocinadors d'aquest projecte d'ensenyament són les entitats locals [i no pas espònsors ]. Aquest fet nou [o innovador ] s'afegeix a la possibilitat de consultar bases de dades [i no pas novedós ]. Hi ha una tendència a la integració de l'ensenyament secundari obligatori [i no pas comprensivitat ]. L'home, que no era a casa [o l'habitatge ] en el moment que va començar el foc, va perdre la vida perquè hi va entrar per salvar la seva dona [i no pas la vivenda ]. L'objectiu de la reforma és fer prevaler [o estimular / donar preferència a ] les possibilitats de diàleg [i no pas primar ]. Volia divulgar la meva alegria per un esdeveniment [o fet ] que és objectivament important [i no pas event ]. És un pensament que es va escampant [o va agafant / va prenent cos ] en la nostra societat [i no pas va quallant , perquè en català el mot quallar no té aquest sentit figurat]. Els Mossos d'Esquadra havien efectuat un escorcoll a casa del jove [i no pas registre ]. Si anem més avall de la pàgina, trobarem l'enllaç que ens interessa [i no pas a baix ]. També es preveu augmentar la interactivitat amb la creació d'una bústia [i no pas contempla ]. Hi trobareu les instruccions sobre els aspectes que s'han de fer constar [i no pas complimentar ]. A més a més [o De tant en tant ] hi haurà activitats presencials [i no pas Eventualment ]. El manual abraça [o comprèn ] el període que va des del segle xix fins als anys noranta del xx [i no pas abasta ]. Aquesta institució vol fer una tasca de divulgació dels resultats de la recerca amb la publicació de treballs i l'organització de cursos i seminaris [i no pas papers ]. El nombre de participacions és limitat [i no pas número ]. Em plau convidar-vos a l'acte de graduació [i no pas complau ]. Les noves tecnologies de la informació són a tot arreu [i no pas estan en totes parts ]. Cal tenir en compte que, a l'efecte de la prestació per maternitat, es consideren protegides les situacions següents [i no pas a efectes ]. L'actualització de les dades es fa un cop al dia; per la qual cosa no veuràs l'ingrés fins a l'endemà d'haver-lo fet [i no pas fins al dia després ]. Si no ho poden mirar fins demà passat, què hi fa que ens hi dediquem avui o demà [i no pas què més dona ]? + Torna al començament Tractament d'anglicismes en català Anglicismes més habituals"
}