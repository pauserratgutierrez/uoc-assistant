{
  "url": "https://uoc.edu/portal/ca/servei-linguistic/convencions/traduccio/coses/index.html",
  "content": "Criteris de traducció al català Noms referits a coses Noms d'institucions, organismes, entitats i empreses Fets històrics, culturals i festius Documentació oficial i disposicions normatives Cultura i espectacles Noms d'institucions, organismes, entitats i empreses Llengua original Català Institucions, entitats oficials i no oficials i els seus òrgans de gestió S'escriuen en llengua vernacla els d'àmbit local, comarcal o provincial que no tenen tradició en català: Xunta de Galícia, el Valedor do Pobo Ertzaintza, lehendakari [en cursiva] Scotland Yard Per regla general es tradueixen: Ministeri d'Afers Estrangers, Departament d'Estadística de l'Ajuntament de la Corunya, la Cambra de Comerç de Bilbao, la Diputació General d'Aragó el Tribunal Internacional de la Haia, l'Acadèmia de les Arts i les Ciències Cinematogràfiques de Hollywood Associacions, fundacions i organitzacions no governamentals Excepcions a la regla general: la National Geographic Society Medicus Mundi Greenpeace Hare Krixna Per regla general s'han de traduir: Xarxa Universitària Espanyola de Catàlegs Absys Reial Acadèmia Espanyola Societat General d'Autors Companyia de Jesús Metges Sense Fronteres Creu Roja [nom oficial a Catalunya] Universitats, instituts, escoles i museus No es tradueixen quan són institucions conegudes pel seu nom original i quan no tenen un equivalent clar en català: London School of Economics Internet Interdisciplinary Institute Universidad Nacional de Educación a Distancia King's College École de Hautes Études National Gallery Per regla general es tradueix la designació genèrica, però no el nom propi que l'acompanya si no és el topònim: Universitat Complutense de Madrid Universitat Alfonso X el Sabio Universitat de Saragossa Centre Universitari de Luxemburg Institut Universitari Europeu Museu del Prado Empreses i els seus òrgans de gestió Per regla general, els noms d'empreses, com que són marques registrades, no s'han de traduir: Paradores de Turismo Fomento de Construcciones y Contratas el Deutsche Bank la Société Générale de Banque l'empresa Oberta Publishing Tanmateix, hi ha empreses públiques, empreses de serveis i entitats financeres que tenen una doble denominació: Banc de la Petita i Mitjana Empresa, Banc d'Espanya Els òrgans de gestió de les empreses es tradueixen sempre: Departament de Vendes d'El Corte Inglés Àrea de Recursos Humans del Deutsche Bank Partits polítics i organitzacions sindicals Hi ha noms que només s'utilitzen en la forma original: Herri Batasuna, Eusko Alkartasuna Partido Colorado, el Sinn Féin Per regla general s'han de traduir els noms de formacions polítiques i sindicals: Bloc Nacionalista Gallec, Partit Nacionalista Basc, Partit Socialista Obrer Espanyol Comissions Obreres Sigles i acrònims Per regla general no s'han de traduir les sigles ni els acrònims: MIT [de Massachusetts Institute of Technology] GATT [de General Agreement on Tariffs and Trade] CNRS [de Centre National de la Recherche Scientifique] SNCF [de Société Nationale des Chemins de Fer Français] NBA [de National Basketball Association] ISO [d'International Organization for Standardization] Excepcionalment, algunes s'han consolidat traduïdes i han generat una nova sigla: OTAN [i no pas NATO ], ONU [i no pas UNO ], OCDE [i no pas OECD ], UE [i no pas EU ], PMF [i no pas FAQ ] Tanmateix, es tradueix el nom de les entitats o els conceptes que representen, encara que no es correspongui amb la sigla en qüestió: Institut Tecnològic de Massachusetts (MIT) Acord General sobre Aranzels i Comerç (GATT) Centre Nacional de la Recerca Científica (CNRS) Societat Nacional dels Ferrocarrils Francesos (SNCF) Associació Nacional Nord-americana de Bàsquet (NBA) Organització Internacional per a la Normalització (ISO) + Torna al començament Fets històrics, culturals i festius Llengua original Català Festivitats cíviques, religioses i polítiques No es tradueixen: Corpus Christi Aberri Eguna ('Dia de la Pàtria'), els sanfermines , el chupinazo Per regla general es tradueixen: el Quatre de Juliol, el Dia d'Acció de Gràcies la Fira d'Abril, la Fira de Sant Isidre Fets històrics singulars Per regla general es tradueixen: la Segona Guerra Mundial, la Revolució d'Octubre, la Llarga Marxa xinesa Moviments artístics i culturals No es tradueixen i, per tant, s'escriuen en cursiva: art nouveau pop-art new age En general, la designació dels moviments artístics i culturals es tradueix: el surrealisme el minimalisme el simbolisme el fauvisme Congressos, convencions, jornades i simposis Solen ser certàmens multilingües, per la qual cosa normalment presenten la denominació en diverses llengües: Jornades Europees de Tècniques Avançades d'Informàtica I Congrés Internacional sobre Prevenció i Reducció de Desastres Naturals a la Mediterrània Conferències, ponències i discursos S'expressen en la llengua en què es faran o s'han fet (si cal, la traducció pot anar entre parèntesis): Les conferències \"La modernidad del lenguaje\" i \"El discurs parlamentari\" van ser presentades a Palma durant les Primeres Jornades de Pragmàtica Exposicions, fires i salons No es tradueixen quan incorporen algun nom propi o acrònim o quan es coneixen pel nom original: ExpoFood (fira virtual agroalimentària) la fira Expolangues de París Per regla general s'han de traduir: l'Exposició Mundial de Hannover el Saló de l'Automòbil de París la Fira del Llibre de Frankfurt Premis i distincions Quan en la designació intervé un nom propi, s'adopta una forma híbrida, és a dir, es tradueix al català el nom genèric i es deixa en la llengua original el nom propi: Premi de Novel·la Fernando Lara, el premi Fotogramas No es tradueix quan pot portar confusió: Premio Nacional de Literatura [diferent de Premi Nacional de Literatura] Per regla general es tradueixen els noms de premis i distincions: celebració dels premis Princesa d'Astúries Copa d'Europa la Gran Creu de la Legió d'Honor francesa + Torna al començament Documentació oficial i disposicions normatives Llengua original Català Els títols de la documentació oficial i de les disposicions normatives s'han de traduir sempre: la Constitució espanyola la Llei de la funció pública de l'Estat la Sentència d'1 de juny de 1994 del Tribunal Constitucional També s'han de traduir les citacions de fragments de textos legals. En aquest cas, és convenient recórrer, si n'hi ha, a la versió traduïda d'aquests textos. + Torna al començament Cultura i espectacles Llengua original Català Obres científiques, tècniques, literàries, teatrals i cinematogràfiques Els llibres, les pel·lícules i les obres teatrals que no tinguin traducció en català s'han de citar en llengua original (si cal, es pot facilitar la traducció entre claudàtors i amb cometes simples): el llibre Iraganaz ['Sobre el passat'] de Gotzon Aleman el llibre El ingenioso hidalgo don Quijote de la Mancha de Cervantes [però el Quixot ] la pel·lícula Love Story Se citen en català les obres ja traduïdes: la pel·lícula Allò que el vent s'endugué el llibre Economia i societat de Max Weber l'obra de teatre Pigmalió Obres musicals No es tradueixen els títols de les cançons si es fa referència a la versió original: Agur jaunak [cançó basca de comiat] Gaudeamus igitur [himne universitari] Adeste fideles [himne religiós nadalenc] El hombre del traje gris de Joaquín Sabina sovint cantussejava Mrs. Robinson de Simon & Garfunkel Se citen en català les obres ja traduïdes i es tradueixen els títols de les peces musicals formats amb genèrics del tipus sonata , simfonia , concert , etc.: la Novena simfonia de Beethoven Fantasia per a piano, orquestra i cor, opus 80 les comèdies Les noces de Fígaro i El barber de Sevilla de Beaumarchais El llac dels cignes i El trencanous de Txaikovski Formacions musicals i artístiques Per regla general no es tradueixen pel fet que es tracta de noms propis: els [ o bé The] Rolling Stones els [ o bé The] Beatles Los Rebeldes El New York City Ballet The Independent Jazz Quartet Els noms d'orquestres i altres formacions de càmera es tradueixen en alguns casos: l'Orquestra Filharmònica de Londres l'Orquestra Simfònica de Viena Cor Filharmònic de la Scala de Milà l'Orquestra d'RTVE Obres d'art (pintura, escultura, arquitectura, etc.) No es tradueixen els noms d'obres d'art que no tenen un equivalent en català: Las Meninas de Velázquez En general, es tradueixen els títols de les obres d'art: Els gira-sols de Van Gogh el Judici final de la Capella Sixtina Publicacions periòdiques No es tradueixen els títols de les publicacions periòdiques: el diari La Voz de Galicia la revista Apuntes la col·lecció \"Manuales\" el setmanari Newsweek la revista Life Es poden traduir els títols dels diaris o butlletins oficials, de la mateixa manera que es tradueix el nom de les institucions públiques de les quals són òrgans de difusió: normes publicades al Butlletí Oficial de l'Estat el Diari Oficial de les Comunitats Europees Emissores de ràdio i canals de televisió En general, no s'han de traduir els noms de les emissores de ràdio i els canals de televisió: La Sexta France Télévision Channel 4 Antenne 2 + Torna al començament"
}