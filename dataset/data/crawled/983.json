{
  "url": "https://uoc.edu/portal/ca/universitat/coneix/actes-institucionals/llicons-inaugurals/2013-2014/presentacio-rector/index.html",
  "content": "Lliçons inaugurals Lliçó inaugural 2013-2014 Reptes i oportunitats de la universitat en un context global, per Jaume Pagès Presentació del rector Benvolgudes i benvolguts, Em plau inaugurar el curs acadèmic 2013-2014, el meu primer curs com a rector de la UOC. I em plau fer-ho donant pas a una Lliçó inaugural que, connectada amb els valors de la nostra universitat, té lloc a la xarxa i en xarxa, explora nous formats, es difon per múltiples canals i està oberta a la participació. Jaume Pagès, conseller delegat d'Universia, és l’encarregat d’impartir –encara millor: compartir– la Lliçó, en la qual, a partir d’un diàleg amb el professor Jordi Planella, director dels Estudis de Psicologia i Ciències de l'Educació de la UOC, analitza els reptes i oportunitats de la universitat en un context canviant i de mundialització. Uns reptes i unes oportunitats que, com m’heu sentit a dir en més d’una ocasió, passen per la formació al llarg de la vida i per la personalització de l’aprenentatge. I és justament per mitjà del nostre model d’aprenentatge virtual, que arrenca el 1995 i que des d’aleshores no hem deixat de fer evolucionar, que tot això és possible i que l’estudiant (i després el graduat: ja en sou més de 45.000!) es prepara per afrontar les necessitats i els reptes que ens planteja la societat del segle XXI. Aquestes i d’altres qüestions –la governança del universitat, la mobilitat des estudiants, el dimensionament i la diversitat del sistema- són analitzats a fons pel nostre ponent en els vídeos que conformen la Lliçó, en un diàleg que, lluny de donar respostes tancades, obre i enriqueix elements nous de reflexió. Us convido a escoltar-la, llegir-la, analitzar-la i compartir-la –i, sobretot, a dir-hi la vostra en tots els espais i canals que ens dóna la xarxa i les xarxes. Que tingueu un molt bon curs!"
}