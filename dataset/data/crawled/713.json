{
  "url": "https://uoc.edu/portal/ca/servei-linguistic/criteris/ortografia/apostrof/index.html",
  "content": "Ortografia Apòstrof L'apòstrof reflecteix en l'escriptura l'elisió d'un so en la llengua parlada. Norma general Observacions Norma general Article masculí s'apostrofa davant de totes les vocals (també precedides de h muda): l'home, l'ingrat, l'arc no s'apostrofa davant de i i u consonants: el iogurt, el uombat femení s'apostrofa davant de totes les vocals menys i i u àtones (també precedides de h muda): l'Anna, l'anormalitat, l'organista, l'Índia, l'única (però: la uniteralitat, la innecessària) no s'apostrofa la una (hora), la ira, la host i noms de lletra (la e, la hac, la erra) davant de i i u consonants: la hiena Preposició de s'apostrofa davant de totes les vocals (també precedides de h muda): d'herba, d'altres, d'asimetries, d'universitat no s'apostrofa davant de noms de lletra: darrere de i davant de i i u consonants: de iens, de iod Pronom s'apostrofa davant de verb començat en vocal: m'està, n'agafa, s'integra, l'obté darrere de verb acabat en vocal que no formi part de diftong: compra'n, porta'l, pondre's, porta'ns en contacte amb un altre pronom (el segon, sempre que es pugui): te'n, la'n, se'm, te'ls, li'n, n'hi no s'apostrofa us , hi , ho , li , les en cap posició: us el pren, se us emporta, treure-us la davant de i i u àtones: la inclou, la hi porta, la unifiquem + Torna al començament Observacions El signe de l'apòstrof consisteix en una coma volada (') i no en un accent (´), com es posa de vegades i passa sovint inadvertit. Amb les sigles i els acrònims se segueix la mateixa norma general: s'apostrofa l'article masculí i la preposició de sempre que es troben amb vocal (escrita o pronunciada) i l'article femení quan es troba amb vocal, llevat de i i u àtones. Cal tenir present que quan la sigla o l'acrònim comencen per i , u seguides de vocal, poden donar-se dues pronunciacions diferents: amb i o u semivocàliques (i llavors no s'apostrofa: el IEN , la UOC ) o amb i o u vocàliques (i llavors s'apostrofa: l'IEC , l'IULA ). Davant de nombres s'apostrofa o no tal com es faria si fossin escrits amb lletres: d'11, l'1 d'agost, l'XI col·loqui, l'11a. partida. Davant d'una s líquida s'apostrofa l'article masculí –però no pas el femení ni la preposició de : l' striptease , de strictu sensu , la Scala de Milà. Davant de hac aspirada no s'apostrofa: el Hamlet de..., de Haydn, el hawaià. Davant de cometes, cursiva i negreta s'apostrofa segons la norma general: d'\"iniciats\", la crítica d' Aquí no paga ni Déu , l' inventor . Però no s'apostrofa davant de mots usats amb valor metalingüístic: El gerundi de establir és establint . Davant de títols i noms d'entitats o grups començats amb article, la preposició de s'apostrofa (i no es contrau amb l'article, com tampoc no s'hi contrauen les preposicions a i per ): d' El Temps , a Els Pets. Davant de topònims amb article masculí la preposició de s'apostrofa si el topònim no és català o no s'ha catalanitzat; si és català o catalanitzat, la preposició es contrau amb l'article (igual que s'hi contrauen les preposicions a i per ): d'El Bierzo, del Baix Camp, del Caire. En textos que volen reproduir la llengua oral s'admeten formes com ara convence'l (per convèncer-lo ), coneixe'ns (per conèixer-nos )…, és a dir, es poden reduir el verb i el pronom quan es tracta d'un infinitiu pla acabat en -r i un pronom feble. Passa el mateix amb la segona persona de l'imperatiu de verbs com dir : podem escriure digue'm (per digues-me ), digue'ns (per digues-nos ). Davant de símbols químics i fórmules no s'apostrofa mai ni l'article ni la preposició de , encara que el nom desenvolupat corresponent sí que s'apostrofa, perquè es llegeix el nom sencer: el Al (però l'alumini ), de H 2 O (però d'aigua ). No es deixa mai l'apòstrof a final de ratlla . + Torna al començament"
}