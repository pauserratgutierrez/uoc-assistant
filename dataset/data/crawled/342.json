{
  "url": "https://uoc.edu/estudiant/portal/guia/ca/lauoc/trenta_anys_formant/index.html",
  "content": "GUIA DE L'ESTUDIANTAT 2024-2025 Benvinguda de la rectora Trenta anys formant les persones al llarg de la vida Una oferta formativa adaptada als reptes actuals Òrgans de representació dels estudiants Sindicatura de Greuges Inici La UOC Trenta anys formant les persones al llarg de la vida Trenta anys formant les persones al llarg de la vida La UOC és una universitat global, nativa digital i amb mandat públic. És una universitat pionera i experta en aprenentatge en línia (e-learning) que forma persones al llarg de la vida i que focalitza la recerca i la innovació en la interacció entre la tecnologia i les ciències humanes i socials. Una universitat pionera i referent La UOC va néixer el 1995 i es va convertir en la primera universitat en línia del món , amb la voluntat d'utilitzar la tecnologia per obrir l'accés a l'ensenyament universitari de qualitat a tothom. A la UOC hi estudien 90.400 persones de 132 països, d'edats diverses i amb realitats professionals i vitals particulars. La majoria necessiten compaginar els estudis amb els compromisos familiars i la carrera professional, i valoren la flexibilitat horària i la possibilitat de gestionar-se el temps que ofereix la Universitat. Per això, l'oferta formativa de la UOC s'actualitza de manera periòdica, per adaptar-se a cada moment vital i professional, i també a les necessitats canviants del mercat laboral. Posem l'accent en competències que seran necessàries per donar resposta a les professions del present, però sobretot del futur. Amb aquesta finalitat, disposem d'una àmplia oferta formativa que s'adapta als reptes actuals . D'una banda, hi ha l' oferta universitària oficial , basada en graus, màsters universitaris i doctorats acreditats per les agències de qualitat i en línia amb els estàndards del sistema universitari europeu. De l'altra, més enllà de la formació universitària, curs rere curs ampliem la formació contínua disponible, pensada per oferir un acompanyament al llarg de la vida i proporcionar solucions personalitzades adaptades a cada moment. Un bon exemple d'això són les noves microcredencials , les certificacions digitals que es poden obtenir amb cursos breus de formació especialitzada pensats per facilitar el progrés personal i professional. En tots aquests anys, ja s'han graduat a la UOC 122.750 persones de més de 150 països , que continuen tenint vinculació amb la Universitat gràcies a la xarxa UOC Alumni . Descobreix com a la UOC som pioners a utilitzar la tecnologia per obrir l'accés a l'ensenyament universitari de qualitat a tothom. Universitat amb mandat públic, sense afany de lucre La UOC neix gràcies a l'impuls del Govern de Catalunya per crear una universitat de vocació pública, sense afany de lucre , organitzada amb la flexibilitat de la gestió privada mitjançant una fundació . Tenim un patronat i som supervisats per la Generalitat i el Parlament de Catalunya . Part del nostre pressupost es cobreix amb una subvenció pública que està subjecta a l'acompliment dels objectius fixats en un conveni. La resta d'ingressos els obtenim de les matrícules, de la captació de fons per a projectes de recerca i de UOC Corporate, que dissenya i dinamitza solucions d'aprenentatge transformadores per a empreses i organitzacions. Cada curs, el Govern de la Generalitat regula per decret el preu del crèdit de les titulacions oficials de les universitats públiques de Catalunya, i també de la UOC. Pel que fa al funcionament de la institució, les Normes d'organització i funcionament de la Universitat Oberta de Catalunya defineixen que la UOC es dota d'òrgans de govern unipersonals i col·legiats, i que la hibridació dels equips de docència i de gestió en uns òrgans de coordinació i representació garanteix que el model educatiu s'implementi de manera òptima. A més, l'estudiantat també participa en la millora de la institució amb els òrgans de representació de l'estudiantat . Trobaràs més informació sobre com ens organitzem en aquesta pàgina . Una universitat oberta a tothom El nostre model d'aprenentatge és únic: està centrat radicalment en l'estudiantat , i ha anat evolucionant al llarg de trenta anys per respondre a les necessitats emergents i adaptar-se als nous contextos socials i tecnològics. Aconseguir que l'experiència d'aprenentatge sigui memorable és la raó de ser del nostre model. Es tracta d'un model que possibilita i promou una formació contínua, d'acord amb les necessitats de les persones i les organitzacions, aprofitant al màxim el potencial que ofereix la xarxa per aprendre en un entorn flexible i asíncron. La metodologia combina projectes i activitats per aprendre, l'acompanyament docent personalitzat i el treball en equip. La qualitat és part del nostre ADN, i per això hem obtingut l' acreditació institucional de centre del Consell d'Universitats del Govern d'Espanya, que ens converteix en la primera universitat catalana amb tota l'oferta de graus i màsters universitaris oficials acreditada . El compromís de la UOC amb l'Agenda 2030 A la UOC posem l' Agenda 2030 per al desenvolupament sostenible de les Nacions Unides al centre de la nostra transformació en una universitat global , i afrontem els grans reptes mundials fent avançar el coneixement per al progrés de les nostres societats. Un dels nostres objectius és promoure l' educació superior de qualitat per a tothom . Gràcies al nostre model d'aprenentatge en línia, l'ensenyament superior pot arribar arreu del món i no deixar ningú enrere. Amb aquesta intenció, impulsem aules més globals amb beques internacionals o mobilitats virtuals internacionals , i facilitem l'accés equitatiu i inclusiu a l'ensenyament superior amb iniciatives com l' atenció a les persones amb discapacitat . La prioritat de la UOC és formar ciutadans i professionals amb una visió crítica, coneixedors d'altres realitats i socialment responsables que esdevinguin agents de canvi capaços de millorar el seu entorn i augmentar la qualitat de vida de les persones . Per aconseguir-ho, col·laborem amb entitats del tercer sector per oferir pràctiques socials i fomentem la participació de tota la comunitat universitària en diversos programes de voluntariat . En la mateixa línia, també hem introduït la competència transversal de compromís ètic i global , que inclou la perspectiva de gènere en els estudis de grau i de màster universitari. A més, vetllem per la igualtat de tracte i oportunitats entre dones, homes i persones que es defineixen com a LGTBIQ+, amb la Unitat d'Igualtat . Així mateix, ajudem a fer que les societats siguin més justes i sostenibles, i contribuïm als reptes actuals de les àrees rurals amb la Xarxa UOC Rural , un espai de cocreació i transferència de coneixement orientat a fomentar el desenvolupament rural i la cohesió territorial . Fem recerca per abordar els desafiaments globals A la UOC fem recerca posant el focus en projectes interdisciplinaris al voltant de tres àmbits d'aplicació: la societat xarxa, l'aprenentatge en línia i la salut digital . Des del Hub Interdisciplinari de Recerca i Innovació, integrat al campus UOC del 22@, al districte tecnològic de Barcelona, focalitzem l'activitat de recerca en la interacció entre la tecnologia i les ciències humanes i socials . Estem compromesos amb el coneixement obert, la interdisciplinarietat i la cooperació en xarxa, i promovem la recerca sobre tecnologia i l'ús de les TIC per a la transformació social . Més de 50 grups de recerca i 500 investigadores i investigadors impulsen la recerca i la innovació de la UOC. Disposem de dos centres de recerca: l'Internet Interdisciplinary Institute ( IN3 ), especialitzat en internet i en els efectes de la tecnologia sobre l'activitat humana, i l' eHealth Center , que fa recerca en salut digital. A més, des de l' eLearning Innovation Center (eLinC) , el centre d'innovació en aprenentatge, es fa recerca en aprenentatge en línia ( e-learning ) i s'apliquen els coneixements per fer evolucionar el model propi de la UOC. També es promou la recerca des de l' Escola de Doctorat i els grups de recerca dels set estudis. I des de Hubbik , un ecosistema col·laboratiu que fomenta projectes d'emprenedoria i d'innovació oberta, oferim acompanyament en el procés de transferència dels resultats de la recerca. Tot això ho fem perquè creiem que el coneixement generat gràcies a la recerca ha de ser obert per a tothom , ja que és l'única manera de generar impacte social i d'avançar cap al desenvolupament sostenible. Per fer-ho, promovem les publicacions en obert, les dades FAIR, la innovació oberta (amb els treballs finals de grau o de màster participatius), o el repositori institucional de recerca d'accés obert ( O2, el repositori institucional de la UOC ). A més, impulsem activitats que interpel·len tota la ciutadania, oferim fòrums i generem processos de cocreació de coneixement basats en les necessitats socials, i posem un èmfasi especial en la ciència ciutadana. També disposem d'un sistema d'avaluació qualitativa de la recerca i el seu impacte social (DORA). La societat necessita respostes als grans reptes contemporanis, i la ciència és l'eina per proporcionar-les. A la UOC fem recerca amb vocació transformadora i amb la voluntat de generar un nou coneixement que millori la vida de les persones. Descobreix la recerca de la UOC en aquest vídeo de dos minuts! La visió de futur de la UOC La UOC mira al futur amb l'ambició de contribuir a la transformació de l'educació superior en l'era digital , perquè tenim el convenciment que les universitats han d'assolir un paper més estratègic i un impacte social més gran exercint de punts d'intercanvi de coneixement entre els diferents actors de la societat. La UOC té com a prioritat respondre a les necessitats canviants de persones, empreses i institucions, a més de promoure l'ocupabilitat, l'emprenedoria, la igualtat social i el pensament crític de la ciutadania. Fa trenta anys que acompanyem persones i generem impacte en la seva vida, la seva feina, les seves famílies i el territori. Perquè formar és transformar: reduir distàncies, oferir oportunitats i pensar i actuar de manera diferent. En aquesta línia, des de la UOC liderem el futur de l'educació digital europea amb l'aliança OpenEU , que ha de crear la primera universitat oberta paneuropea . Juntament amb les principals universitats obertes i a distància d'Europa i altres universitats i entitats compromeses amb la transformació digital, l'objectiu d'OpenEU és enfortir la dimensió digital, ecològica i social de l'espai europeu d'educació superior (EEES) amb un ensenyament superior de qualitat i un aprenentatge al llarg de la vida accessible a tothom, en qualsevol moment i des de qualsevol lloc, independentment de les limitacions de temps, del lloc de residència o del context personal o professional. Estudiants UOC al món La UOC Benvinguda de la rectora Trenta anys formant les persones al llarg de la vida Una oferta formativa adaptada als reptes actuals Òrgans de representació de l'estudiantat Sindicatura de Greuges Com s'estudia El model d'aprenentatge L'equip docent L'aula virtual L'avaluació Els recursos d'aprenentatge Serveis El Campus Virtual Mobilitat interancional T'acompanyem i resolem els teus dubtes Posa en pràctica el que has après La Biblioteca Programa de voluntariat Carrera Professional i Orientació Programa d'acompanyament a esportistes Beques i ajuts Alumni Atenció a la diversitat UOC GUIA DE L'ESTUDIANT 2024-2025 La UOC a les xarxes TOP ca es en Inici La UOC Portada Benvinguda de la rectora Trenta anys formant les persones al llarg de la vida Una oferta formativa adaptada als reptes actuals Òrgans de representació dels estudiants Sindicatura de Greuges Com s'estudia Portada El model d'aprenentatge L'equip docent L'aula virtual L'avaluació Els recursos d'aprenentatge Serveis Portada El Campus Virtual T'acompanyem i resolem els teus dubtes La Biblioteca Beques i ajuts Carrera Professional i Ocupació Atenció a la diversitat Mobilitat internacional Posa en pràctica el que has après Programa de voluntariat Programa d'acompanyament a esportistes Alumni"
}