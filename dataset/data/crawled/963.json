{
  "url": "https://uoc.edu/portal/ca/universitat/coneix/actes-institucionals/honoris-causa/tony-bates/cronica/index.html",
  "content": "Honoris causa Tony Bates Crònica de l'acte d'investidura de Tony Bates com a doctor honoris causa per la UOC El 16 de juny de 2005 la Universitat Oberta de Catalunya va investir doctor honoris causa el professor Tony Bates, exdirector del Departament d'Educació a Distància i Tecnologia, de la Secció de Formació Contínua, a la Universitat de la Colúmbia Britànica, al Canadà. Bates és el segon honoris causa distingit per la UOC, després que el mes de març del 2003 l'exconseller de Sanitat i d'Ensenyament i Universitats Josep Laporte –traspassat el febrer del 2005– es va convertir en el primer. La cerimònia d'investidura va tenir lloc a la seu de l'institut de recerca de la UOC, l'Internet Interdisciplinary Institute (IN3), en la qual, a més de Tony Bates, van intervenir el rector de la UOC, Gabriel Ferraté, i el vicerector de Relacions Internacionals, Francisco Rubio, que va fer les funcions de padrí. El professor Tony Bates va destacar \"la visió\" del rector Ferraté de concebre la UOC tan aviat en la història del World Wide Web i va remarcar que és una universitat única perquè \"orienta els seus programes a les necessitats de la societat de la informació\". El nou doctor honoris causa va dir: \"Enfront dels grans reptes que encara, la UOC ha demostrat que té la capacitat, la determinació i les habilitats per a adaptar-se i créixer. Per això, estic enormement orgullós d'estar vinculat a una organització tan dinàmica, innovadora i rellevant, i us agraeixo sincerament aquest gran honor\". Context multicultural En un discurs pronunciat en bona part en català, el professor Tony Bates va destacar la capacitat de la UOC de treballar en un context multicultural. \"En una societat orientada a la tecnologia hi ha el risc d'oblidar els propis trets culturals\", va dir. I va destacar el fet que la UOC ofereix bona part de la seva formació en català i que continua incrementant el nombre d'estudiants. El recentment nomenat doctor honoris causa va afirmar que la UOC ha sabut adaptar-se al canvi en un moment de predomini de la llengua anglesa. \"En una economia basada en el coneixement\", va dir, [el valor en borsa de] \"Google és més alt que el de la General Motors, i això és xocant\". I va afegir que \"els països anglosaxons, contra tot pronòstic, no han pogut crear una hegemonia a Internet\". També va remarcar que la UOC ha estat capaç d'adaptar un idioma local com el català a la xarxa, en un moment en què les directrius de l'espai europeu d'educació superior (EEES) apunten el fet que els programes internacionals es facin en anglès. I va afegir que \"hem de ser capaços de crear programes multilingües i multiculturals per a triomfar a Europa\". Al final del discurs Tony Bates va dir que el repte que planteja l'aprenentatge virtual a la UOC és \"mantenir-se fidel a les arrels polítiques i culturals de Catalunya i, alhora, obrir-se a l'exterior\". Un model de referència Bates va rebre el títol acreditatiu de mans del rector de la UOC, que el va destacar com \"un model de referència\" perquè és \"l'investigador i professor que millor ha sabut veure les possibilitats de les TIC (tecnologies de la informació i la comunicació) en l'aprenentatge\". Així mateix, el rector de la UOC li va imposar la medalla de bronze de la Universitat i Francisco Rubio li va regalar un àbac digital elaborat a partir d'1 i 0, base del codi binari El rector Ferraté va resumir els tres aspectes que configuren la relació entre Tony Bates i la UOC: l'interès, l'enriquiment i el compromís mutus. En la seva intervenció com a padrí, el vicerector de Relacions Internacionals, Francisco Rubio, va dibuixar la dimensió humana de Tony Bates més enllà del perfil científic. El va definir com un professional \"obert al canvi, innovador, creatiu, amb gran sentit crític i de l'humor\". Rubio també va remarcar la \"visió i acció intercultural\" del professor Bates, de qui va destacar que molt sovint comptava amb investigadors d'arreu del món en el seu equip de treball a la Colúmbia Britànica. No en va el vicerector Rubio va ser un dels professors visitants de l'equip de Bates a la ciutat canadenca de Vancouver."
}