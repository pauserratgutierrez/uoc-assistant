{
  "url": "https://uoc.edu/portal/ca/universitat/coneix/actes-institucionals/honoris-causa/hanna-damasio/curriculum/index.html",
  "content": "Honoris causa Hanna Damásio Currículum vitae Trajectòria La Dra. Hanna Damásio és catedràtica, professora Dana Dornsife de Neurociència i directora del Centre de Neurociència Cognitiva Dana i David Dornsife de la Universitat de Califòrnia Meridional. Per mitjà de la tomografia computada i la ressonància magnètica, ha desenvolupat mètodes per a investigar l'estructura del cervell humà (com ara Brainvox) i ha estudiat funcions com el llenguatge, la memòria i les emocions, fent servir tant el mètode de les lesions com tècniques de neuroimatge funcional. Paral·lelament als seus estudis sobre la ment humana, ha col·laborat activament amb equips d'enginyeria en el desenvolupament d'una nova generació d'eines de diagnòstic per la imatge. A més d'haver escrit nombrosos articles que apareixen citats sovint en la bibliografia científica, és autora del llibre Lesion Analysis in Neuropsychology (Oxford University Press), que ha rebut nombrosos premis, i de Human Brain Anatomy in Computerized Images (també d'Oxford University Press), el primer atles cerebral basat en dades extretes d'imatges computades. És membre de l'Acadèmia Americana d'Arts i Ciències i de l'Associació Americana de Neurologia. Comparteix el premi Signoret i el premi Pessoa amb Antonio Damásio i és doctora honorífica de l'École Polytechnique Fédérale de Lausana i de les universitats d'Aquisgrà i Lisboa. El gener del 2011 va ser nomenada catedràtica de la Universitat de Califòrnia Meridional. El Centre que dirigeix treballa estretament amb el Brain and Creativity Institute."
}