{
  "url": "https://uoc.edu/portal/ca/servei-linguistic/convencions/escriptura-numerals/index.html",
  "content": "Convencions formals Escriptura dels numerals Criteri general Altres qüestions sobre l'escriptura dels numerals Criteri general Per decidir si en un text escrivim els numerals amb xifres o amb lletres, cal tenir en compte quin tipus de text és. En els textos científics , en què surten molts numerals i cal molta precisió numèrica, i en què sovint es designen mesures o magnituds, els numerals s'escriuen amb xifres . La llum es propaga a una velocitat de 3 · 10 8 m/s. Si apliquem la fórmula a la variació interanual del PIB d'Itàlia, veiem que el seu PIB va créixer en un factor de 0,02, és a dir, un creixement econòmic d'un 2 %. En un text general , en què apareix alguna dada numèrica aïllada i la resta és lletra, escrivim amb lletres els numerals formats per un sol mot ( dos , quatre , setze , vint , quaranta , cent , mil ...) i amb xifres els formats per dos o més mots ( 21 , 33 , 230 , 456 , 1.002... ). Un home de vint anys. Un edifici de cent anys. L'aula té 44 estudiants inscrits. Van assistir 250 persones a la conferència. En cas que en una mateixa seqüència d'un text apareguin numerals d'un mot i de més d'un mot, els escrivim tots amb xifres per evitar la barreja de xifres i lletres . Un home de 50 anys i una dona de 52. Un edifici de 100 anys i un altre de 200. Igualment, les xifres estadístiques s'escriuen amb xifres, especialment les que hi ha a les taules i als gràfics. L'any passat van recaptar 3 milions d'euros i enguany n'han recaptat 6,5 milions. + Torna al començament Altres qüestions sobre l'escriptura dels numerals El nom de les dècades s'escriu en singular, no en plural. Els anys vint. És incorrecte escriure correlacions de quantitats incompletes . Hi van assistir de 3.000 a 4.000 persones [i no pas Hi van assistir de 3 a 4.000 persones ]. S'escriuen amb lletres els mots milió , bilió , trilió i quadrilió en les quantitats rodones. Tenien un pressupost de dos milions d'euros [però: Tenien un pressupost d'1.265.250 euros]. Cal recordar que els numerals milió , bilió , trilió i quadrilió s'enllacen amb el substantiu que determinen mitjançant la preposició de . El tant per cent i el tant per mil s'escriuen amb lletres quan el numeral és format per un sol mot i per cent o per mil són escrits amb lletres; si optem per escriure el numeral amb xifra, llavors cal escriure % , ‰ , amb símbol. El sis per cent dels habitants [però: El 6 % dels habitants]. El nom dels anys s'escriu amb xifres, i sense el punt dels milers. S'ha tancat el pressupost de l'any 2004 [i no pas 2.004 ]. L' ús de l'apòstrof per abreujar l'any és incorrecte en català. Campus Virtual 16 [i no pas Campus Virtual '16 ]. Els nombres seguits del nom o del símbol d'una unitat física o monetària s'escriuen amb xifres. Vaig rebre 800 euros. Vaig rebre 3.000 €. Pesava 50 kg. Hi ha una distància de 18 m. Els nombres que es fan servir en les enumeracions d'objectes, ingredients, etc. s'escriuen amb xifres. 5 llapis 20 bolígrafs 12 gomes ... Els ordinals abreujats s'escriuen amb xifres. 1r. (primer) 2n. (segon) 4t. (quart) 5es. (cinquenes) 53è. (cinquanta-tresè) ... + Torna al començament"
}